Facebook’u blog olarak kullanmak biraz yaşlı işi olsa da zaten beyaz sakalımla bu tanıma uyuyorum. 
Biraz uzunca bir yazı ama eski bir arama kurtarmacının gözünden Afet bölgesinde bir haftada yaşananları “objektif😊 “ bir gözle anlatmaya çalıştım. 
Merak eden için burada dursun. Benim için de not olsun.
1. GÜN
Sabah saatlerindeki ilk sarsıntıda 9. kattaki evimizde uyuyordum. Sarsıntıyla beraber eşimle yatağın kenarına sığındık. 
Bir yandan yan odadaki oğluma seslenerek deprem deprem pozisyonunu almasını söyledim. O zaten bizden önce pozisyonunu alıp beklemeye geçmiş. 
Soğukkanlı yapıma ve birçok deprem yaşamış olmama rağmen bu kadar uzun süreli bir sarsıntı beni bile strese sokmadı desem yalan söylemiş olurum. 
Derken televizyonlar olayın ne olduğunu anlama süreci. İlk görüntülerin ulaşmaya başladığı sabah saatlerinde görüntüleri görür görmez olayın boyutunu anlıyorum. 
Bunun Marmara depreminden çok daha büyük ve yıkıcı olduğunu ben sabah saatlerinde gördüğüm birkaç görüntüden anlayabiliyorsam işi bu olan kurumların anlamamış olma 
ihtimalini düşünmek istemiyorum. Böyle bir depremde ilk defa Aile babasıyım ve dayanışma reflekslerim yerini aile sorumluluğuna bırakmış. 
İlk gün çevremde uğranması gereken yaşlı teyzeler, onların taşınması vesaire. Maraş merkezli bir deprem ama Adana’da yıkılan onlarca bina. 
Bir inşaat mühendisi olarak aklım almıyor. (Bu da başka bir yazının konusu olacak) 
2. Gün
Arabada uyumaya çalışarak geçen geceden sonra oğlanı İstanbul’a postalayıp (sanki daha güvenliymiş gibi) benim için ekipman tamamlama, 
eşim için yardım ve lojistik planlama süreci başlıyor. Ancak akşam saat 17:00 civarı 2 adet kırıcı, spiral, sapan, ip, 
seyyar kablo ve kişisel kamp ve güvenlik malzemelerimizi tamamlayıp ÇÜDAK’tan Semih Türer ile yola çıkabiliyoruz. 
Tek bildiğimiz Antakya’da yıkımın çok büyük olduğu. Ancak o bölgede çalışmaların nasıl yürütüldüğü ile ilgili farklı kaynaklara ulaşımımın olmasına rağmen hiçbir 
bilgi alamıyorum. Biz de daha önce mağaracı ekiplerle beraber Volkan Gündeş’in ilk günden ulaştığı İskenderun bölgesine doğru yola çıkıyoruz. 
İskenderun’un şansı en azından teknik icaplara uygun olarak yapılmış bir İskenderun Teknik Üniversitesine sahip olması. 
Saat 20:00 civarı üniversiteye ulaştığımızda yüzlerce Akut gönüllüsü, mağaracı ve dağcılık kulüplerinden oluşan bir gönüllü örgütlenmesiyle karşılaşıyoruz. 
Bir kısmı ilk günden bölgeye ulaşabilmiş, yoğun çalışmalarla geçen süreçte bitik halde üniversitenin geniş alaından bir köşede uyumaya, 
dinlenmeye çalışıyor bir kısmı dışarıda çadırını kurmuş. AKUT çadırını ve yönlendirme deskini kurmuş ekiplerini yönlendiriyor. 
Bir de AFAD’ın ve birkaç bilgisayarın olduğu bir desk var. Ben bilgi alabilmek amacıyla AFAD deskine gidiyorum. Antakya’da çalışmalar nereden yürütülüyor. 
Kriz masası nerede amacım bunları öğrenmek. Görevli bir bilgisi olmadığını söylüyor. Ben öğrenme şansının olup olmadığını soruyorum. Abi bende sadece bu telefon var 
hattı Telekom bazen çekiyor bazen çekmiyor. Ulaşabildiğim kimse yok diyor. Ben safça bir uydu telefonlarının olup olmadığını veya bir iletişim merkezlerinin 
olup olmadığı gibi sorularla çocuğu darlayıp bir süre sonra vazgeçiyorum. Zaman çalışma zamanı, bölgede en iyi organize olmuş gönüllüler mağaracılar. 
Hemen onları organize eden Ufuk’la koordine oluyoruz. Bizde tek eksik jeneratör, onlarda mevcut. 4 kişilik gençten bir ekibi bünyemize katıp hemen ihbar alınan 
bir enkaz noktasına doğru yola çıkıyoruz.  Enkaz noktası için verilen koordinata ulaşımı oldukça zorlu oluyor çünkü enkazın etrafındaki tüm yollar enkazla 
kapanmış durumda. Bunların ancak yarısında bir çalışma var. Biz geldiğimizde enkazda iki AFAD gönüllüsü ve yerel halktan oluşan bir ekip var. 
Ses alınmış ancak sesin geldiği yer enkazın derininde. 4 katlı bir binanın 1. Katında. Ağarmış sakalım, İnşaat mühendisi olmam ve 3 deprem arama kurtarma 
tecrübemle sahanın kontrolünü ele alıyorum. Bu benim için gerçekten ağır bir sorumluluk çünkü enkazdaki çalışma alanı hiçbir şekilde güvenli değil. 
Yanımızda bunu güvenli hale getirtecek destek profilleri veya krikolar yok. Ve artçı sarsıntılar devam ediyor. Ama benli veya bensiz bu çalışma devam edecek, 
biliyorum. Hızlı bir şekilde yukarıdan çalışma alanına düşebilecek parçaları temizliyoruz. Kişisel güvenlik malzemeleri olmayan kişileri enkazdan uzaklaştırıyoruz. 
Enkazı mümkün olduğu kadar güvenli hale getirdikten sonra enkaz içinde 3’er kişilik dönüşümlü gruplar halinde çalışmalara başlıyoruz. 
Elle tüm molozların teker teker kovalarla alındığı hummalı bir çalışma. Bu arda depremzede ile iletişim halindeyiz. İyi durumda, daireden kaçmaya çalışırken 
asansör boşluğunun yanında bir bölgede kalmış. Arkasından kardeşi geliyormuş ama onunla bir iletişim kuramamış. Muhtemelen İlk gün doğalgaz sızıntısından kendini 
kaybettiği için zaman mefhumu yok. Planım döşemeyi molozlardan temizleyerek açabileceğimiz bir delikten depremzedenin tam lokasyonunu vs öğrenebilmek. 
3-4 saatlik bir çalışmadan sonra molozları ve döşeme taşlarını kaldırıdıktan sonra istediğimiz yarıklara bizim açmamıza gerek kalmadan ulaşıyoruz. 
Bu noktada tüm AFAD araçlarında olduğunu bildiğim Search Cam’e ulaşması için AFAD gönüllüsünü yönlendiriyorum. Ne yazık ki araç gitmiş ve kurtarmanın sonuna 
kadar da bizim o search cam’e ulaşımımız olmadı. Döşeme üzerinde 1-2 yarık daha ortaya çıkarıp kazazedenin ışığı gördüğü noktayı tariflemesiyle boşluğun yerini 
yaklaşık olarak tayin ediyoruz. Yanımızda kırıcı var ama enkazın tehlikesinden dolayı kırıcı kullanmak istemiyorum. Hilti ucu ve ağır bir çekiçle döşemeyi delmeye 
başlıyoruz. 3 kişiyle ağır ilerleyen yorucu bir çalışma. Depremzedeyle sürekli iletişim halinde olabilmek bize ekstra güç veriyor. 3 saatlik bir çalışmayla döşemeyi 
parçalıyoruz artık depremzedeyi görebilir durumdayız. Yine Afad görevlisini sağlık ekiplerini çağırması için yönlendiriyorum. Her ne kadar depremzedenin sağlık 
durumu iyi olsa da o enkazdan sedyesiz inmesi mümkün değil. Burada parantez açarak sosyal medyada gündeme gelen çökme mevzuuna da açıklık getirmek isterim. 
Bir yaralının olay yerinden tahliye edilmesi sağlık profesyonellerinin işidir. Bu nedenle tahliye kısmında alan boşaltılarak sağlık ekiplerine (UMKE) yoksa daha 
tecrübeli ekiplere alan terk edilir. Bu işin prosedürü budur. Zaten bir arama kurtarmacı için önemli olan depremzedenin enkazdan çıkarılmasıdır ki bu birçok enkaz 
için sanılandan çok daha uzun ve ekip çalışması gerektiren bir süreçtir. Yine afad araçlarında bulunan hidrolik kesici ile donatıları kesmeye başlıyoruz. 
Hidrolik kesiciler büyük olduğu ve açtığımız deliğin tam kenarlarından kesemediği için, ve doğalgaz tehlikesi geçmiş olduğu için şarjlı spiralle donatıları keserek 
deliği açıyoruz. Bu aşamada depremzedenin verdiğimiz battaniyenin arkasına saklanarak kendini korumasını da sağlayabiliyoruz. Gecikmeli de olsa UMKE ekipleri ulaşıyor.
Delikten çıkardığımız depremzedeyi sedyeye yatırıp zorlu bir yoldan elden ele enkazdan dışarıya taşıyoruz. Her arama kurtarmacının yaşadığı bu tatmin ve mutluluk 
duygusu içinde bulunduğumuz şartlar dolayısıyla doğal olarak uzun sürmüyor. Açılan delikten içeri girip başka ulaşılabilecek kimse var mı diye araştırma başlıyor. 
Aynı enkazda bulunan çocuklar ve aile bilgisi var ama hiç ses yok. Dinleme yapıyoruz. Çocuğun ailesi alanda, artık sabah olmak üzere ve canlı kurtarma çalışmasını 
haber alan aile yakınları sahaya gelmiş. Dinliyoruz ama ses yok. 10 saatlik hummalı bir çalışmadan sonra herkes yorgun düşmüş. 
Ne olur diyor yakını şurayı bir delseniz çıkacak. Biliyorum hepsi burada. Bizim zaten tehlikeli olan bir enkazdan rastgele bir noktaya kırıcılarla girmemizin 
mümkün olmadığını anlatmaya çalışmıyorum. Çünkü anlamasına imkân yok. Size bir arama kurtarma köpeği, termal kamera, kalp dinleme cihazı yönlendirelim de diyemiyorum. 
Daha “search cam”e bile ulaşamamışken. Bağrışmalar çağrışmalar tehditler, güvenliğimizi ve özellikle AFAD gönüllüsünün güvenliğini sağlayacak hiç kimse yok. 
Ne bir polis ne jandarma. Mağaracı ekibin gençleri de yükseliyorken usul usul ekibi kaçırmak zorunda kalıyorum. Sonra bir daha enkaza bakıldı mı hiç bilemiyorum.

5. Gün
Sabah gün ağarırken üniversite kampüsüne dönüyoruz. Kurtarma ekibini araca alabilmek için uyku tulumu ve matlarımızın olduğu çantaları başka bir arabaya vermiştik. 
O çantalara ulaşamıyoruz. Aracın nerede olduğunu bilmiyoruz ve telefon açılmıyor. Semih’le AKUT’un deskinin olduğu yerde bir kanepe bulup kıvrılıyoruz. 
Vardiya değiştiren gönüllü ekiplerin gölgesinde uyuma imkânı olmadan biraz dinlenebiliyorum. Amacımız Antakya tarafına gidebilmek. İskenderun’da ekip sayısı artıyor. 
Yeni gelen ekipler de çalışmalara katılıyor. Yine İskenderun’dan Antakya geçecek 2 mağaracıyı yanımıza alarak ve yolda Volkan’dan çantalarımızı almak üzere plan 
yaparak yola çıkıyoruz. Volkan Gündeşliğlu  ilk günden beri orada 3. Gündür enkazda dinlenmeden çalışıyor. Arıyorum onu çantaları alacağız neredesin diye. 
3. Kattayım abi diyor. 2 kat daha var inilecek. Bir şey diyemiyorum. Çantaları alıyoruz. Devam ediyoruz. Antakya’ya ulaşmaya çalışmak herhalde verdiğim en yanlış 
kararlardan biri oluyor. İskenderun Antakya arasını tam 8 saatte alıyoruz. Aslında 4 saatte Antakya sınırına ulaşıyoruz ama şehrin içi tam bir felaket. 
Yıkımın boyutu zaten inanılmaz. Merkezdeki her 3 evden 1’i tamamen yıkılmış ve geri kalanların neredeyse tamamı ağır hasarlı. Kriz masasının Atatürk Parkı tarafında 
olduğu ‘söylentisi’ ile hareket ediyoruz. Ana cadde tam bir kaos. Yan yolların tamamı enkazlarla kapanmış. Şehrin merkezinde telefon ulaşımı ya yok ya çok kısıtlı. 
Yanı sıra tüm ara sokaklarda yüzlerce kaybolmuş tır ve yardım aracı. Zaten aynı gün sayın devlet erkanımız Antakya’ya geleceği için radyoda 5000 Araçlık yardım 
konvoyun yola çıkarıldığı haberini dinlemiştim. Şimdi o 5.000 araç şehrin olmayan yollarında kaybolmuş bir vaziyette dolaşıyor. Biz 4 kişilik ekip full ekipmanla 
ağlayan baskı balatayla bir kriz masasına ulaşmaya çalışıyoruz. Şehrin dışında kontrollü olarak tutulması gereken ve bir organizasyonla sevk edilmesi gereken tüm 
tırlar, iş makinaları yardım gönüllüleri milim milim, üflesen yıkılacak enkazların arasında yol almaya çalışıyor. Ambulansların bile hareket etme kabiliyeti 
kalmamış durumda. Bu şekilde ancak 5 gibi Atatürk parkına ulaşıyoruz ama bizim de artık hareket edecek halimiz kalmamış durumda. Bir organizasyona dahil olamadık 
ve tüm enerjimizi yolda tüketmiş durumdayız. Mağaracı ekibi bıraktıktan sonra araç değiştirmek ve dinlenmek üzere Adana’ya dönmeye karar veriyoruz ve ancak gece 
yarısına doğru Adana’ya ulaşabiliyoruz.

6. Gün
Benim de parçası olduğum Yıldız Teknik Üniversitesi Dağcılık kulübü ve dernek teşkilatı YDK askeri uçakla dün geceden beri Adana’ya gelmeye çalışıyor. 
Benim için 4. Gün gündüz YDK ekiplerini lojistiğini sağlamaya çalışmak, AKUT ekiplerine lojistik destek sağlamakla geçiyor. 
Akşam ekiplerin daha yorgun olacağını bildiğimden gece vardiyasında tekrar arama kurtarmaya gitmeyi planlıyorum. Antakya bölgesiyle iletişim hala kısıtlı. 
Hala oluşturulmuş bir organizasyon yok. Ytüdak ekibi sahaya ulaştıktan sonra Caner Odabaşoğlu’nun akıllıca tercihiyle itfaiye binasına konuşlanıyor. 
Bölgedeki organizasyon eksikliğini görüp hemen ekip ekipman envanteri oluşturmaya ve itfaiyeye yardımcı olmaya başlıyor. 
Bu aslında işin tam olarak AFAD’ın yapması gereken kısmı. Biz de akşam saatlerine bulduğumuz bir Ducato’yla bolca yardım malzemesi ve 4 kişilik bir ekiple yola 
çıkıyoruz. YDK ekibi sayesinde biraz daha planlı hareket edebiliyoruz en azından ihtiyaçları öğrenebiliyoruz. İşin acı kısımlarından biri bir kent haritasına 
ihtiyaç duyulması. Zira bölgede çalışan AFAD ekibinde dahi bir harita yok. Tüm arama kurtarma çalışması arada sırada çalışabilen cep telefonları haritaları 
üzerinden yürüyor. Eski bir “orienteering”çi olan Caner bu eksikliği görerek bizden harita istiyor. Adana belediyesinden hemen harita istiyorum. 
Onların da elinde bir Antakya haritası yok. Yarım yamalak Google mapten oluşturdukları bir haritadan 100 adet baskıyı da yanımıza alıyoruz. 
Herhalde bölgeye ulaşan tek harita. Yine trafik kalabalık vs. Ancak sabah 3:00 gibi bölgeye ulaşabiliyoruz. YDK ekibi 4’er kişilik 3 vardiya halinde çalışıyor 
ama daha ilk günden hepsi yorgun. İtfaiyenin yanında bir alana kamplarını kurmuşlar. Biz henüz enerjimiz olduğundan Caner’i bulmak üzere yola çıkıyoruz. 
Caner’in Çinli bir ekiple beraber sahada olduğunu biliyorum. Caner’e ulaştığımızda Caner’in konuşmakta zorluk çekecek kadar yorgun olduğunu görüyorum. 
Çinli ekibin yanında 3 tane çevirmen var ve aslında Caner’in orada yapabileceği bir şey yok. Başta anlamsız geliyor ama sonradan anlıyorum. 
Çinli ekip 20-30 kişilik bir ekip. Her türlü ekipmana sahipler. Dinleme cihazlarından boşluk dedektörlerine kadar. Bu ekip Antakya’ya bir Havaş aracıyla bırakılmış 
ve kaderine terk edilmiş. Ekibin ulaşımını sağlayacak bir araç, yönlendirecek bir koordinasyon merkezi yok. Sonradan Türkiye’de çalışan Çinli firmalardan 2 adet 
pikap elde ettiler. Caner durumu şu şekilde özetliyor. Bu adamlar geldi beni buldu benden başka kimse de yardımcı olmadığı için beni bırakmıyorlar. 
Mümkün olduğu kadar çok nokta gezip tespit yapmak istiyorlar ama bizde de araç yok. Caner’i uyuması için araca gönderip Çinli nöbetini biz devralıyoruz. 
Onlar da kaosun tam ortasında çaresiz. Ekip arkadaşlarının ve ekipmanlarının bir kısmını kaybetmişler onları bulmaya çalışıyoruz. 
Sabah 8 sularında artık onların da pili bitmiş durumda stadyum tarafındaki kamplarına ulaştırıyoruz. Ducato’nun arkasında crash padimiz üzerinde Çinlilerle 
sarmaş dolaş yarım saatlik yolculuk. Çinli ekip yerini dinlenmiş olan yeni ekiple değiştiriyor ve onları da sahaya taşıyoruz. Sonrasında itfaiyeye geçiş. 
Gece geldiğim için fark edemediğim detayları fark ediyorum. Türkiye’nin her yerinden gelen itfaiye ekipleri bu yaklaşık 5 dönümlük bir alanda konuşlanmış 
yönlendirme bekliyor. Bölgeyi bilen yerel itfaiye ekiplerinin yarısı zaten enkaz altında kalmış veya yorgunluktan ve yakınlarını kaybetmenin acısıyla bitik. 
Normal şartlarda her türlü afete dayanıklı olarak tasarlanması gereken İtfaiye’nin binası çökmüş, enkaz altında 3 tane itfaiye arabası göze çarpıyor. 
Yanında kazanla çorba yapılıp dağıtılıyor. Arka tarafta itfaiyecilerin telle çevrili spor sahasında gönüllü sağlıkçıların kurduğu bir sağlık merkezi oluşturulmuş. 
İtfaiyenin girişinde 10 metre karelik bir odada bizim kulübün gönüllüleri gelen ihbarları değerlendirerek canla başla ekipleri yönlendirmeye ve yardımcı olmaya 
çalışıyor. Ve tüm Antakya’da görüp görebildiğim tek koordinasyon merkezi bu oldu. Bizim ekip olarak onlara katkı yapabileceğimiz çok bir şey olmadığından haritaları 
verip daha faydalı olabileceğimiz noktalara doğru yola çıkıyoruz. Şehir merkezinde telefonlar hala çalışmıyor. Son derece iyi niyetle gelmiş olsalar da şehre gelen 
yardım araçları arama kurtarma faaliyetlerine ciddi anlamda sekteye uğratıyor. Ambulanslar bile yollarda ilerlemekte zorluk çekiyor.  Şehirde artık çok fazla 
profesyonel ve gönüllü arama kurtarma ekibi var. Madenciler ve gönüllüler yeterli işgücünü oluşturuyor. Hala bir koordinasyon yok. Bir taraftan iş makinaları da 
“arama kurtarma” çalışmalarına girmiş. Bu normalde kabul edilemeyecek bir durum. Ama kimseye laf anlatmak mümkün değil. Zira bu 4 günlük kaosu yaşayan ve travmatize 
olmuş kent sakinlerinin -ölü veya diri- yakınlarına ulaşmaktan başka bir amacı yok. İçinde bulunduğum arama kurtarma koordinasyon gruplarında silahlı tehditler 
dahil olmak üzere arama kurtarmacıların karşılaştığı zorluklar anlatılıyor. Yine de bugün asker ve polis biraz daha görünür durumda. Bizim de artık enerjimiz 
tükenmek üzere olduğundan elimizdeki yardım malzemelerini ulaştırmaya yöneliyoruz. Bölgede baronun Eski bir yağ fabrikasında oluşturduğu lojistik merkezine ulaşıyoruz.
2. Günde İstanbul’dan bölgeye ulaşan yine eski Yıldız Dağcılıktan bir arkadaşım bölgede keşif yaparak ihtiyaç ve lojistik noktalarını belirlemişti. 
Biz aracı yardım malzemeleri ile doldurarak 3 araçlık silahlı bir konvoyla Samandağ’a doğru yolda buluyoruz kendimizi. Niye silahlı, çünkü aynı bölgede bir 
önceki gün yardım araçları saldırıya uğramış. Akşam saatlerinde Samandağ Çevlik bölgesine ulaşıyoruz. Ne mutlu ki ihtiyaçları birinci elden ihtiyaç sahiplerine 
ulaştırabiliyoruz. Bölgede halk yeni yeni organize olabilmiş. Adanalı bir arkadaşım vasıtasıyla irtibatlandığım bir araç birçok malzemeyi bizi adımıza bölgede 
ihtiyaç sahiplerine ulaştırıyor. Aslında bölgede yeterli araç ve yardım malzemelerini dağıtacak yerel işgücü var ama yakıt sıkıntısından dolayı insanlar köylere 
ulaşamıyor. Arkadaşım da kendi aracıyla bölgeye 150 lt kadar yakıt taşıdığı için bir şekilde bu organizasyonu yapabiliyoruz. Ve gece 12’ye doğru Adana’ya dönüş.

Önemli not: 5. Gün ve tüm arama kurtarma faaliyetlerinin çekirdeğini oluşturan teknolojide lider 4,5 G GSM şebekelerimiz hala çalışmıyor.
Bu noktadan sonra artık kendimi lojistik ve yardım planlamada buluyorum. Bölgeden dönen ekipler için araç organizasyonları, yardım malzemeleri için araç 
organizasyonları, kurtarılan kediler için taşıma kutuları, veterinerler vs. vs. Yazıma yardımların nasıl dağıtıldığı ve AFAD depoları yığınla çadır doluyken 
kendi paramızla niye çadır alıp da ihtiyaç sahiplerine ulaştırmak zorunda olduğumuzun politik sebeplerini anlatarak devam etmeyeceğim.  
Başka bir yazının konusu olabilir. 
Bu çalışmalar esnasında acı olan bir anıyı daha buraya sıkıştırayım. 1 hafta sonra gerçekten çok önemli bir görevi başarmış olan YDK ekibi döneceği zaman onların 
yerine yeni bir ekip bulmaya çalıştım. Bölgede bu koordinasyonu sağlayabilecek aklı başında özellikle sol parti örgütlenmeleri olduğunu biliyordum. 
Onlara bu teklifle gittiğimde hiçbir örgüt bunu kabul etmedi, oradaki arkadaşlarımız yalnızlaşır diyen oldu, devlet kurumuna yardımcı olmam diyenler oldu vs vs. 
Bizim en okumuşumuzun yardımdan anladığı vitrinde çorba dağıtmakken zaten devletten bundan ötesini beklemenin yanlış olacağını o zaman daha iyi anladım.
Bu şekilde 1 hafta daha geçti ve hala işime ve normal hayatıma dönebilmiş değilim. Nasıl dönebileceğim de bir soru işareti. Yazıma yardımların nasıl dağıtıldığı 
ve AFAD depoları yığınla çadır doluyken kendi paramızla niye çadır alıp da ihtiyaç sahiplerine ulaştırmak zorunda olduğumuzun politik sebeplerini anlatarak devam 
etmeyeceğim.  Akut’la onla bunla en son arama kurtarma faaliyetlerine katılmamdan bu yana yaklaşık 23 sene geçmiş. O zamanlar yeni kurulmuş ve dağ arama kurtarmaya 
odaklanmış bir AKUT’tan başka organize hiçbir sivil toplum örgütü AFAD MAFAD yoktu.  Yaşanılan o acı deneyimlerle, teknolojinin 23 senelik ilerlemesiyle, “gelişen” 
Türkiye masallarıyla böylesine bir arama kurtarma organizasyonsuzluğuyla karşılaşacağımı beklemiyordum. Bu afet tabii ki her ülkeyi her yönetimi zora sokacak 
büyüklükte geniş çaplı bir afet ama bu kadarı gerçekten benim için bir sürprizdi. Peki bitti mi? Biz yine kafamızı kuma gömüp ailesiz kalan çocukları, 
evsiz kalan insanları devletin bir şekilde koruyacağını düşüneceğiz. Ailesini kaybeden kadınların korunduğunu düşüneceğiz.   Deprem izolatörlü yeni Toki evleriyle 
bölgedeki hak sahiplerinin evlerine döneceğini düşüneceğiz. Kendi yerel yönetimlerimizin bu afetlerden ders alacağını düşüneceğiz. Ta ki bizim başımıza gelene kadar. 
Caner’in dile getirdiği ve çok mantıklı bulduğum bir önerim olacak. Biz bu şehirlerin bir kısmını olduğu gibi enkaz halinde bırakalım. Bizim bu enkazları görmeye bu 
acıları hatırlamaya ihtiyacımız var.

-------------------------------------
Kaynak: Çağrı Tansuü Yıldız Dağcılık Kulübü üyesi
Proje ekibinden aynı kulüp üyesi İsmail Can Dursun ve Murat Işık ile doğrudan tanışıyor.
https://www.facebook.com/565028368/posts/pfbid0zSn24tWexFDrj3EAiB3E7seXDeAtQ7RZszRjed9sEgh4YUb4i1jTANdyuc6LMpYyl/?mibextid=cr9u03

